++ Pacientove pravice

+++ Pacientove pravice, ki jih ureja ta zakon, so:
	* pravica do dostopa do zdravstvene oskrbe in zagotavljanja preventivnih storitev,
	* pravica do enakopravnega dostopa in obravnave pri zdravstveni oskrbi,
	* pravica do proste izbire zdravnika in izvajalca zdravstvenih storitev,
	* pravica do primerne, kakovostne in varne zdravstvene oskrbe,
	* pravica do spoštovanja pacientovega časa,
	* pravica do obveščenosti in sodelovanja,
	* pravica do samostojnega odločanja o zdravljenju,
	* pravica do upoštevanja vnaprej izražene volje,
	* pravica do preprečevanja in lajšanja trpljenja,
	* pravica do drugega mnenja,
	* pravica do seznanitve z zdravstveno dokumentacijo,
	* pravica do varstva zasebnosti in varstva osebnih podatkov,
	* pravica do obravnave kršitev pacientovih pravic,
	* pravica do brezplačne pomoči pri uresničevanju pacientovih pravic.

+++ Uradni list RS, št. 15/2008 z dne 11. 2. 2008: 5. člen ZPacP

++++ 37. člen

	(pacienti s težavami v duševnem zdravju)
	(1) Kadar pacient zaradi težav v duševnem zdravju ali drugega vzroka, ki vpliva na zmožnost razsojanja, ni sposoben privolitve v medicinski poseg, se ta sme opraviti le, če ga dovoli zakoniti zastopnik.
	(2) Če pacient iz prejšnjega odstavka nima zakonitega zastopnika, izvajalec zdravstvenih storitev obvesti pristojni organ za začetek postopka za postavitev zakonitega zastopnika.
	(3) Če zdravnik ugotovi, da zakoniti zastopnik ne odloča v najboljšo zdravstveno korist pacienta, o tem obvesti organ, ki je postavil zakonitega zastopnika, za zagotovitev ustreznega zastopanja.
	(4) Dokler pacientu iz prvega odstavka tega člena  ni postavljen zakoniti zastopnik, lahko privolitev v medicinski poseg oziroma zdravstveno oskrbo dajo osebe, ki so sposobne odločanja o sebi in so dopolnile 18 let starosti, in sicer v naslednjem izključujočem vrstnem redu:
		* pacientov zakonec, zunajzakonski partner ali partner iz istospolne skupnosti,
		* pacientovi otroci ali posvojenci,
		* pacientovi starši oziroma posvojitelji,
		* pacientovi bratje ali sestre,
		* pacientovi stari starši,
		* pacientovi vnuki.

	(5) Če osebe iz posamezne alineje prejšnjega odstavka ne dosežejo soglasja o izvedbi medicinskega posega oziroma zdravstvene oskrbe, odloči o tem zdravnik, ki ga zdravi, pri čemer upošteva podana mnenja in pacientovo največjo zdravstveno korist.

	(6) Določbe prejšnjih odstavkov se smiselno uporabljajo tudi za privolitve iz tretjega odstavka 26. člena tega zakona .

	(7) Na način, kot je določeno v tem členu, uveljavlja pacient iz prvega odstavka tega člena  tudi druge pravice iz 5. člena tega zakona , če zakon ne določa drugače.

	(8) Zakoniti zastopnik in druge osebe iz četrtega odstavka tega člena  ne morejo zavrniti nujne medicinske pomoči pacientu s težavami v duševnem zdravju.
	Uradni list RS, št. 15/2008 z dne 11. 2. 2008: 37. člen ZPacP



